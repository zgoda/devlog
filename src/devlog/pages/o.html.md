title: Informacje
description: informacje ogólne o stronie i o mnie
published: 2020-06-28
updated: 2020-07-15
---

### Ogólnie

Jarek Zgoda, rocznik 1971. W branży programistycznej robię od 1996 roku, co oznacza że wiele rzeczy już widziałem i z niejedną technologią się zmagałem. Powtarzając za [Royem Batty z filmu Blade Runner (Łowca androidów)](https://en.wikipedia.org/wiki/Tears_in_rain_monologue): *I've seen things you people wouldn't believe*. Dlatego dziś bardzo podejrzliwie podchodzę do każdej technologicznej nowinki i oglądam je bardzo uważnie z każdej strony. I zapewne dlatego łatwo jest mnie określić jako *zgorzkniałego grzyba*.

W pracy (i hobbistycznie) robię głównie w Pythonie. Wyłącznie w Pythonie zacząłem robić zawodowo w 2007 roku, a trochę w tym języku robiłem już od roku 2005 - na AS/400 był to Python 2.3, a na Windows 2.4. Widziałem po drodze kawał historii tego języka. Przedtem był Turbo Pascal (7 w połowie lat 90-tych), Delphi (wersje 3 do 7) oraz Java.

Od roku 2000 jestem *linuksiarzem*, początkowo częściowym, a od 2004 roku całkowitym. Moją pierwszą dystrybucją Linuksa *w ogóle* był RedHat 5.2, a pierwszą używaną jako wyłączny system operacyjny na desktopie było Slackware 10.0. Nie trwało to długo, bo już w 2005 roku przesiadłem się na Ubuntu 5.04 i od tej pory jestem tej dystrybucji wierny - przynajmniej na desktopie (miałem w pracy kilkunastomiesięczny epizod z Debianem Etch, ale to nie był mój prywatny komputer).

Mieszkam na wsi pod Warszawą, co widać na niektórych moich zdjęciach. Zapadła dziura, nie ma o czym wspominać. Duży dom wreszcie dał mi trochę swobody w hobby, któremu się oddaję od 2010 roku - warzeniu piwa. Kiedyś miałem jakieś niewielkie sukcesy w konkursach piwowarskich, ale szybko przestałem brać w nich udział bo uważam, że w dziedzinie sędziowania PSPD poszło w ilość całkowicie zapominając o jakości. Krótko mówiąc jakość sędziowania według mnie pozostawia bardzo wiele do życzenia. No ale najważniejsze że smakuje mnie, domownikom, sąsiadom i gościom. Tylko to się liczy. Moim ulubionym stylem jest angielski porter i staram się zrobić przynajmniej jedną warkę takiego piwa w sezonie. Mój stosunek do *kraftu* jest jednoznacznie negatywny.

Niektórzy twierdzą, że mam przebłyski talentu do snucia opowieści, ale udaje mi się to jedynie w piśmie. Czasem coś mnie napada i wtedy piszę coś w stylu krótkiej opowieści, tak jakby ktoś ją opowiadał w gronie znajomych, ale do tego potrzebuję dużo, dużo wolnego czasu - i zupełnie nic innego do roboty. Charakterystyka mojej pracy sprawia, że co jakiś czas wyjeżdżam na trochę za granicę, gdzie ten czas i brak zajęć właśnie występuje. Ale to się rzadko zdarza, więc mój dorobek literacki jest bardzo skromny.

### Ciutkę od strony technicznej

Tak, wiem że imgur to zło i że śledzi użytkowników. Proszę sobie zainstalować w przeglądarce antyśledzika np. [Privacy Badger](https://privacybadger.org/), to zrobi dobrze nie tylko na mojej stronie. Może kiedyś Amazon znowu będzie miał darmową ofertę na S3, ale póki co musi wystarczyć imgur.

Strona nie będzie miała SSL dopóki nie będzie takiej potrzeby. Na razie nie ma, daję sobie radę z SSH, SCP i rsyncem. Po co SSL skoro nie ma elementów interaktywnych?

Jakość zdjęć poprawi się, gdy wyczyszczę obiektyw aparatu w telefonie. Jeszcze trochę czasu minie zanim to nastąpi. Canon robi bardzo fajne zdjęcia, ale zwykle leży daleko od miejsca, w którym akurat warto *szczelić fotkie*. Tak że tak.

Próbowałem statycznych generatorów stron (Gatsby, Vuepress) i to zupełnie nie o to chodzi. To znaczy, one działają, ale mnie chodzi o coś innego. Jakbym chciał po prostu bloga to bym go zrobił na WordPressie. A jakbym bardzo chciał statycznie, to bym użył Pelicana, bo jest w Pythonie. Lubię dłubać.
